# -*- mode: mandoku-view; -*-
#+TITLE: 江南經略
#+DATE: 2015-08-24 23:02:54.821398
#+PROPERTY: ID KR3b0018
#+PROPERTY: BASEEDITION WYG    
#+PROPERTY: JUAN 提要
<pb:KR3b0018_WYG_000-1a>¶
欽定四庫全書　　　　子部二¶
　江南經畧　　　　　　　兵家類¶
　　提要¶
　　　　(臣/)等謹案江南經畧八卷明鄭若曾撰若曾¶
　　　　有籌海圖編已著録是篇為江南倭患而作¶
　　　　兼及防禦土冦之事八卷之中毎卷又分二¶
　　　　子卷卷一之上為兵務總要卷一之下為江¶
　　　　南内外形勢總考卷三之上至卷六之下分¶
<pb:KR3b0018_WYG_000-1b>¶
　　　　蘇州常州松江鎮江四府所屬山川險易城¶
　　　　池兵馬各附以土冦要害卷七上下論戰守¶
　　　　事冝卷八上下則襍論戰具戰備而終以水¶
　　　　利積儲與蘇松之浮糧明季武備廢弛法令¶
　　　　如戲倭冦恒以數十人橫行數千里莫敢攖¶
　　　　鋒土寇亦乘之不靖若曾此書葢專為當時¶
　　　　而言故多一時權宜之計福建林潤時為應¶
　　　　天廵撫為評而刋之所評亦多遷就時勢之¶
<pb:KR3b0018_WYG_000-2a>¶
　　　　言然所列江海之險要道路之衝僻守禦之¶
　　　　緩急則地形水勢今古畧同未嘗不足以資¶
　　　　後來之考證究非紙上空談檢譜而角觝者¶
　　　　也乾隆四十六年十二月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官(臣/)陸　費　墀¶
#+PROPERTY: JUAN 原序
<pb:KR3b0018_WYG_000-3a>¶
江南經畧原序¶
壬戌初夏兵憲太原王公道行顧予於金閶逆旅而詰¶
之曰子之作籌海圖編志則勤矣然江防重務也而略¶
之何與予對曰天下四大水曰江淮河濟咸由中國放¶
諸海茲志江防則河淮濟似不可遺古今沿革囏於蒐¶
覈且予聞之善設險者必於上源江險在荆襄而此鰓¶
鰓然末流之論無益也公曰否否三呉者朝廷之重地¶
也留都門戸在焉國家財賦先焉矧潤州宻邇江介雄¶
<pb:KR3b0018_WYG_000-3b>¶
據天塹非他可比宜加撰述以附於籌海之編俾江南¶
四郡十有八邑水陸要害之處設險防禦之宜展卷在¶
目較若指掌庻江海巨防相為表裏吾子其朂諸予曰¶
唯唯公乃頒示諸郡圗志命官設局凡薪粟之資書繪¶
之役靡不周悉予竊自念耕之問奴織之問婢職固有¶
宜然遡委窮源必躬履其地非閉戸造車可求其合轍¶
也又非嵗月可限乃並辭之遂攜二子應龍一鸞分方¶
祗役更互往復各操小舟遨逰於三江五湖間所至辨¶
<pb:KR3b0018_WYG_000-4a>¶
其道里通塞錄而識之形勢險阻斥堠要津令工圗之¶
相度於居民爰諮於父老集一方之識即為一方之計¶
務求切實可行不必竒詭迂誕也雖僻逺未經移書往¶
通亦得其槩凡二越嵗而略者始詳訛者始信為書九¶
百九十翻為圗一百八十有五論議考說記辨三百五¶
十有竒而舉要之類不與焉共計十餘萬言稿成公擢¶
參闗西不獲就正矣繼焉兵憲魏郡耿公隨卿頗有取¶
於是書檄常熟縣梓行未果廣平蔡公國熈莅郡文教¶
<pb:KR3b0018_WYG_000-4b>¶
誕敷武威復振予叨同志以書質之過䝉㕘訂茲我督¶
撫莆中林公以名世之才天子簡用造我東南憲節甫¶
臨首以求人才恤民隠為訪謬進是書公覽而愛之凡¶
所以擬議夫江洋規畫乎内地者印正而區别之孰為¶
所急孰為所緩孰為可久孰為可暫評騭刪定不憚其¶
煩手自叙述卷為條列嗚呼予書生也口耳之學揣摸¶
之見方以明哲匡救為望而乃得公綜之於上信今傳¶
後詎非東南之大幸是書之榮遇哉公莆人也莆嘗被¶
<pb:KR3b0018_WYG_000-5a>¶
陷倭去而巨室歸集倭至則復棄去公適過家乃乘便¶
宜率土人禦之神謨秘䇿斬獲無算自是倭不敢近葢¶
其拯溺亨屯之心素篤於中而體權濟變之術卒臻實¶
效非託之空言而已公昔在留臺不畏強禦剗除元兇¶
以為紊亂典章之戒忠垂不朽每公進予面述所欲建¶
明者罔非國家至計如邊患漕患之類将來匡翊社稷¶
是編所采特其小試於一方者耳公檄呉郡梓行予不¶
佞敬為之序隆慶戊辰冬十有一月朔崑山鄭若曽伯¶
<pb:KR3b0018_WYG_000-5b>¶
魯氏書于留耕山房¶
#+PROPERTY: JUAN 凡例
<pb:KR3b0018_WYG_000-6a>¶
江南經畧凡例¶
一倭寇航海而來自東而西其犯直隸也南自錢塘北¶
　抵大江衝突焚刼千里相共杭嘉蘇松本當合為一¶
　書但今制杭嘉二郡事屬浙江兵備道浙江撫按主¶
　之蘇松常鎮四郡事屬蘇松兵備道直隸撫按主之¶
　予所目撃者蘇松兵備衙門推行撫按經略於吾桑¶
　梓之地者也予縁是得參所聞發明宣述為圗為論¶
　俾後之司兵於吳者考而行之雖不免與時推移而¶
<pb:KR3b0018_WYG_000-6b>¶
　宏綱要目似有不能舍者此予作是編之本義也然¶
　杭嘉湖等府事宜之詳予已别載籌海圗編同志者¶
　合而觀之當互見矣¶
一禦寇之法海戰為上故先之以海防圗海防失守而¶
　後滋蔓及江故江防圗次之¶
一倭舶自東南而來華亭上海首當其衝次嘉定次太¶
　倉次常熟故序海防以松江居前蘇州次之其入江¶
　也常熟首當其衝次靖江次江隂武進次丹陽丹徒¶
<pb:KR3b0018_WYG_000-7a>¶
　故序江防以蘇州居前常鎮次之¶
一太湖在蘇松西南倭寇之來不由乎此本不當與江¶
　海例論但雄跨數郡鹽盜出没逋亡伏匿險莫甚焉¶
　大非澱陳滆練之比萬一世變巨寇從溧陽宜興下¶
　太湖直搗姑蘓或南衝吳興北衝毘陵可不慮哉故¶
　作湖防圗與海防江防圗並列為三¶
一自撫按以至州縣佐貳巡司把總雖均有江防之寄¶
　然體統者所以正撫巡兵憲總兵之職掌也各府圗¶
<pb:KR3b0018_WYG_000-7b>¶
　論者所以正郡守之職掌也各州縣圗論者所以正¶
　州縣長吏之職掌也各境險要圗論者所以正偏裨¶
　團長之職掌也愈尊則愈握其總而要愈卑則愈任¶
　其勞而詳綱舉目張兵務庶不紊矣¶
一倭寇入我内地便於長驅由叛者獻圗擄者嚮道故¶
　也向來當道非不遣人哨探召匠繪圗而茍且塞責¶
　多為所悞予深惜之故凡水陸道路躬親閱歴多方¶
　考正一一著明而於其中所當設險之處又為圗為¶
<pb:KR3b0018_WYG_000-8a>¶
　説罔敢闕略庶後之經略者可考而知焉¶
一蘇松聨壤休戚相闗賊若登突非地界所能限本當¶
　合二郡之宼蹟而書之但各州縣兵糧該府自主兵¶
　官汎地亦有定界故蘇自蘇松自松不敢混編以眩¶
　觀者之目常鎮序寇亦然¶
一各境土賊淵藪與慣聚刼之處商民荼毒無異遇寇¶
　故國家設民壯弓兵以戢之巡捕官以領之兵憲以¶
　督率之巡江御史以察之但非攻城掠地之比不必¶
<pb:KR3b0018_WYG_000-8b>¶
　建圖故附見於各郡縣之未¶
一自有寇患以來當道設施不同雖曰各有意見隨事¶
　損益然未有如今日之著為定規者也故作見行經¶
　畧¶
一蘇松外被富庶之名内實凋敝國初凖私租起税區¶
　區彈丸之地當天下之半民力竭矣非大沛恩膏復¶
　宋元舊制其何以堪故以浮賦議終焉¶
一三吳澤國也水利不興則旱澇俱為可憂故於圖考¶
<pb:KR3b0018_WYG_000-9a>¶
　尤加意詳晰任封疆之寄者其無忽諸¶
一予憫亂激衷一時纂集自知聞見有限掛漏甚多凡¶
　此東南之人均屬桑梓之邦尚其念此而相與救正¶
　之輔益之務期可行毋徒諉曰此當道之責也¶
